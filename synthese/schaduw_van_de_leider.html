<!doctype html public "-//w3c//dtd html 4.0 transitional//en">
<html>
<head>
   <meta http-equiv="Content-Type" content="text/html; charset=iso-8859-1">
   <meta name="Author" content="dieter">
   <meta name="GENERATOR" content="Mozilla/4.73 [en] (Win98; U) [Netscape]">
   <title>schaduw_van_de_leider</title>
</head>
<body>
&nbsp;
<h3>
De schaduw van de Leider</h3>

<h3>
Joris Van Severen en het na-oorlogs Vlaams-nationalisme</h3>
<b>drs. Bart de Wever</b>
<p>Op 20 mei 1940 viel het doek voor Joris van Severen. Het Verdinaso zou
zijn leider niet lang overleven. De volgelingen gingen tijdens de bezetting
diverse richtingen uit, van de meest extreme Duitsgezinde collaboratie
tot het verzet. Het ging gepaard met een felle strijd over de gedachtenis
aan Van Severen die door de verschillende strekkingen werd geclaimd als
rechtvaardiging. Kennelijk had dus niet zozeer de ideologie dan wel de
persoon van Van Severen houvast aan de beweging gegeven.
<p><i>Rommelpot</i> -de eerste na-oorlogse, Vlaams-nationalistische periodiek
van enige omvang- schreef in zijn editie van 5 mei 1946: "Tijdens de bezetting
werden vele halve waarheden en hele leugens over Joris van Severen ge-schreven.
Sedert september '44 is het stil geworden rond zijn naam. Als eenmaal zijn
vroegere volgelingen - voor zover zij niet ten onder gingen in het avontuur
der collaboratie - terug aan het woord zullen komen, zal het weer niet
aan tegenstrijdige beweringen ontbreken. Voorlopig zwijgen allen. Want
al zou men Van Severen moeilijk een 'verrader' kunnen noemen in de huidige
betekenis van dat woord (...) toch schrikken de meesten er voor terug,
er aan te herinneren dat zij eens 'de allereerste fascist in Vlaanderen'
gevolgd hebben."
<p>De inschatting van het blad was correct. De oud-Dinaso's die na de oorlog
weer politiek actief werden, kwamen terecht in zowat alle secties van het
katholiek-rechtse kamp. In de christen-democratische zuil vinden we namen
als: Willem Melis, eerste hoofdredacteur van de heruitgave van <i>De Standaard</i>
in 1947; Frantz Van Dorpe, VEV-voorzitter; Rafa&euml;l Renard, adjunct-kabinetschef
van de minister van binnenlandse zaken Arthur Gilson (1961-1965) en voorzitter
van de Vaste Commissie voor Taaltoezicht (1964-1976); Jef Van Bilsen, secretaris-generaal
en later commissaris van de koning voor ontwikkelingssamenwerking. Niet
toevallig allemaal namen van de strekking die het Verdinaso buiten de collaboratie
wilde houden en na het mislukken van dat opzet inactief werd of in het
verzet trad. De meesten van hen bleven de Vlaamse Beweging genegen alsook
een integratie van de Benelux-landen.
<p>Het merendeel van de gewezen Verdinaso-aanhang die Van Severen uit het
Vlaams-nationalisme had meegeleid en die opnieuw actief werd, zou na de
oorlog weer in het Vlaams-nationalisme staan. Daar waren ze immers socio-logisch
meestal toe blijven behoren. Bovendien was de basis er via de eenheidsbeweging-VNV
ook ideologisch weer in ge&iuml;ntegreerd, als ze er tenminste ooit al
echt van losgekomen was. De repressie (her)smeedde de banden verder. Zo
was het niet toevallig de Volksunie die na de oorlog oud-dinaso's in het
parlement bracht; in 1968 werden Lode Claes en Leo Vandeweghe tot senator
geco&ouml;pteerd. Slechts een actieve minderheid zou binnen of naast het
Vlaams-nationalisme ideologische oppositie voeren in navolging van de idee&euml;n
van Van Severen; een spilfiguur van deze "Vlaamse" neo-dinaso-strekking
was Staf Vermeire.
<p>Tenslotte waren er na de oorlog tal van groepjes die zichzelf tot ideologische
erfgenaam verklaarden van het Verdinaso en vanuit die optiek afzijdig tot
vijandig stonden tegenover de Vlaamse Beweging. Voor het grootste deel
betrof het hier Franstalige bewonderaars van Van Severen of aanhangers
die hij niet uit het Vlaams-nationalisme had gerecruteerd. E&eacute;n van
de belangrijkste gangmakers van deze strekking was Louis Gueuning, voormalig
Verdinaso-leider van de Romaanse gouwen. Deze "Belgische" neo-dinaso-strekking
verdedigde op nationalistisch en maatschappelijk vlak hetzelfde project
als de "Vlaamse". Ze onderscheidde zich ervan doordat ze in de Vlaamse
Beweging meer een tegenstander zag dan een potenti&euml;le bondgenoot.
Bovendien sprak ze bepaald geen vergoelijkende taal over de collaboratie
en maakte ze bijgevolg van het opruimen van de repressie geen strijdpunt.
<p>In dit referaat wensen we zeker niet de handel en wandel van iedere
oud- of neo-dinaso na te gaan. Evenmin willen we een exhaustief overzicht
bieden van alle na-oorlogse groepen met neo-dinaso inslag. De vraag die
voorligt is welke invloed Van Severen na de oorlog uitoefende op de ontwikkeling
van het Vlaams-nationalisme. Vanuit die optiek bekijken we het discours
van de belangrijkste neo-dinasogroepen en gaan we na hoe ze zich verhielden
tot het Vlaams-nationalisme, in het bijzonder tot de Vlaams-nationale partijen.
Tot hiertoe verscheen hierover vrijwel niets. Buiten de lectuur van de
talrijke periodieken met neo-dinaso-inslag, baseerden we ons voornamelijk
op de ar-chieven dan de Vlaamse Concentratie (Archief en Documentatiecentrum
van het Vlaams-Nationalisme, ADVN), van Arthur De Bruyne (ADVN), van Staf
Vermeire (ADVN en Rijksarchief Noord-Brabant), van Edmond De Clopper (priv&eacute;-bezit),
van de Volksunie (ADVN) en tenslotte van Frans van der Elst (ADVN).
<p>Achtereenvolgens komen aan bod:
<ul>
<li>
de actie van Louis Gueuning en diens medestanders</li>

<li>
de Dietse jeugdbeweging</li>

<li>
Enkele na-oorlogse periodieken</li>

<li>
De verkiezingen van 1949: eerste Volksunie, Vlaamse concentratie of CVP-verruiming</li>

<li>
Een spervuur van initiatieven in de jaren '50</li>

<li>
De pioniersjaren van de Volksunie.</li>

<li>
In en uit de Volksunie: Staf Vermeire en <i>Ter Waarheid</i>.</li>
</ul>

</body>
</html>
