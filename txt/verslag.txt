
"In de Sint-Andriesabdij Zevenkerken (Brugge) werd het eerste colloquium Joris van Severen georganiseerd. Dit colloquium is, inzake inhoud en tussenkomsten van het publiek, uitgegroeid tot een model, gestoffeerd door referaten die, stuk voor stuk, een publicatie verdienen.
Voorzitter Jef Werkers zette al direct de toon toen hij er op wees dat een nieuwe aanpak voor de deur stond, met sprekers die niet uit het Dinaso stammen, maar zeer diepgaand hun onderwerpen hebben bestudeerd.
In zijn referaat over De ideologische evolutie van Joris van Severen bewees Luc Pauwels uitvoerig dat de benadering van Van Severens maatschappijvisie, zijn invloeden (van Thomas Carlyle bv.), zijn aanvankelijk linkse politieke oriëntering tijdens en vlak na de Eerste Wereldoorlog, de verklaringen van zijn evolutie, op ontoereikende wijze en te weinig genuanceerd werden behandeld.
Nog een omstreden onderwerp De relatie Wies Moens-Joris van Severen tijdens de periode 1925-1934, werd door Frederik van Waeijenberge belicht. Met Kurt Ravyts werd teruggekeken naar de periode 1921-1924, toen Van Severen in zijn tijdschrift Ter Waarheid duidelijk zijn interesse liet blijken voor de artistieke en literaire avant-garde van toen.
Tenslotte kwam Antoon van Severen aan het woord, die het tweede deel van zijn werk Joris van Severen - het verhaal van een leven voorstelde en tevens voor verhelderende toelichtingen zorgde. Als moderator speelde Romain Vanlandschoot een bescheiden rol, maar zorgde voor een fel slotakkoord. Dat voorzitter Jef Werkers blonk van tevredenheid met betrekking tot het niveau van het eerste colloquium, zal wel niemand verwonderd hebben. En dan was er ook nog Rudy Pauwels, de neef van Van Severen, die vanuit het publiek elk referaat bijkleurde met zijn kennis over de historische feiten en de historische uitspraken." (Jan D'Haese, in 't Pallieterke)
