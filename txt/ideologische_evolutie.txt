
De ideologische evolutie van Joris van Severen (1894-1940)
Luc Pauwels, Schilde

De evolutie van Joris van Severens levensbeschouwing en maatschappijvisie - samengevat: zijn ideologie  werd tot hiertoe bijna altijd voorgesteld in de zin van: vóór de nieuwe marsrichting, na de nieuwe marsrichting. Deze benadering is veel te simplistisch.
De analyse van duizenden bladzijden niet gepubliceerd materiaal (dagboeken, agenda's, brieven, nota's), aangevuld met onderzoek naar de lektuur van Joris van Severen tijdens de Eerste Wereldoorlog en een rekonstruktie van zijn privé-bibliotheek, geven een veel genuanceerder beeld. We kwamen tot de volgende resultaten:
1. De ideologie van Joris van Severen vertoont een aantal "wandelende konstanten", d.w.z. konstanten die daarom nog niet statisch zijn. Voorbeelden daarvan zijn zijn katholicisme, zijn omwentelingsdrift, zijn koppeling van sociaal en nationaal engagement, zijn gehechtheid aan zijn geboortedorp Wakken en aan het West-Vlaamse platteland, zonder zijn hang naar Romantiek in het algemeen en Thomas Carlyle (1798-1881) in het bijzonder te vergeten. De grote invloed van de Schotse romanticus werd tot nog toe door de biografen van de Dinaso-leider over het hoofd gezien.
2. Zijn aanvankelijk linkse politieke oriëntering tijdens en vlak na de Eerste Wereldoorlog, waarbij hij van anarchist tot bolsjewist evolueerde, is veel belangrijker geweest dat tot hiertoe aangenomen.
3. De tot hiertoe door de Van Severen-biografen gebruikte verklaringsmodellen voor zijn ideologische evolutie (b.v. "Volksnationalist werd staatsnationalist" - cfr. Wies Moens -, "maurrassiaan", "fascist", enz.) blijken ontoereikend te zijn. Hoogstens geven ze de beschrijving van één konstante, van één invloed op Van Severen of van één voorbijgaande periode in zijn leven.
De konservatieve revolutie en haar driedeling in nationaal-revolutionair, völkisch en jongkonservatief - volgens de typologie van Armin Mohler - geeft vooralsnog het meest diepgaande en meest gedifferentieerde inzicht in de ideologische evolutie van Joris van Severen. Ze laat o.m. toe zijn ontwikkeling te begrijpen als een opeenvolging van verschillende fasen, waarbij de ene al aan het groeien is, door lektuur, ervaringen en introspektie, terwijl de andere stilaan wegdeemstert. Daar deze evolutie plaatsvindt binnen één ideologisch complex, leidt het niet tot echte breuken. Daar zorgen verder ook zijn persoonlijkheidstruktuur voor en de andere hierboven vermelde konstanten.
Daaronder is bij Joris van Severen zijn in krisismomenten steeds weer terugkerende herbronning van het ultramontaanse katholieke geloof, waarin hij was opgevoed, zeker de voornaamste. Merkwaardig is dat dit telkens weer plaatsgrijpt door de lektuur van Le voyage du centurion, het autobiografische verhaal van de bekering van de Franse officier Ernest Psichari.

