Van Keizer Karel tot Joris van Severen:

de idee van de zeventien Provinciën

Maurits Duyck

Risicovol onderwerp dat vele historici afschrikte. Enkele mijmeringen van
een leek in het vak: een dromer over de Nederlanden.

Leefde de idee bij de Bourgondiërs of was het er alleen om te doen gebieden
te veroveren of zichzelf los te maken van elke andere suzereiniteit?

Feit is dat Karel V hun erfgenaam is en op weinig na de Nederlanden in de
schoot geworpen kreeg. En ze niet uit het oog verloor te midden van zijn
talrijke andere bezittingen die er door familiale banden bijkwamen en van
hem de grootste vorst der moderne tijden maakte.

Was hij lang genoeg kind of werd hij al te jong reeds tot volwassene
omgetoverd? Sommige gedragingen wijzen op een te vroeg afgebroken jeugd,
o.m. zijn houding tegenover zjn geboortedatum en zijn geboortestad.

Toch hadden zijn opvoeders hem het gevoel meegegeven van de verbondenheid
der Nederlanden. Zodat hij er toe kwam in het machtsspel dat hij jarenlang
meemakte tussen de Franse koning en de Duitse vorsten in de Nederlanden een
uitgelezen bufferland te zien die de onderscheiden machten in evenwicht zou
houden.

Zou hij er ooit aan gedacht hebben dat hij er meteen hun speeltuin van
maakte waar zij op geregelde tijdstippen een stukje van veroverden of
waarin zij een robbertje kwamen uitvechten? Dit zal wellicht zijn bedoeling
niet geweest zijn toen hij de Bourgondische Kreits op de Rijksdag van
Augsburg uitvaardigde en toen hij met de Pragmatieke Sanctie de opvolging
in al de  Nederlandse gebieden op identieke wijze geregeld wilde zien.

Na zijn dood traden voortdurend twee krachten op die de Nederlanden uiteen
zouden drijven: interne en externe.

De eenheid der Nederlanden was kortstondig. De eenheidsgedachte bleef
echter levendig bij bepaalde bevolkinsgoepen of bij sommige intellectuelen.
Opvallend is dat de cartografie tot aan de drempel van de Franse tijd de
Leo Belgicus heeft onderhouden alsook de terminologie rondom de
Nederlanden. Na na de Franse bezetting en aanhechting, was er een korte
pauze in het eindeloze proces van verovering, verbrokkeling, verkaveling,
ja uitverkoop, tot versnippering over vijf staten. Interne maar ook
externe, vooral Franse krachten deden de idee en de realiteit van de
eenheid verwasemen.

Joris van Severen raapte de draad van de eenheid weer op die bedolven lag
onder het puin van de haast vier eeuwen geschiedenis en bouwde met het
Verbond van Diets Nationaalsolidaristen een staatstheorie waarbij hij
aansloot bij de ideeën van Karel V. Territoriaal zouden alle Nederlandse
gebieden zoniet moeten samengebundeld worden, dan toch samenwerken.
Politiek zou de Prins in zijn Raden zetelen: de Pragmatieke Sanctie werd
niet zomaar opgelegd: zij werd in elk hertogdom, elk graafschap aan de
Staten Generaal voorgelegd en telkens besproken en aangevuld met de wensen
van elk gebied. Kortom, de Prins in zijn Raden, zoals het Verdinaso het
stelde.

